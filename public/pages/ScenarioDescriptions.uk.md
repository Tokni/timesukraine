# Опис сценаріїв
**_Базовий_** сценарій побудований для визначення оптимальної траєкторії розвитку енергетичного сектору для досягнення цільових показників ЕСУ2035, зокрема:
* Енергоефективності ВВП;
* Частки відновлюваної енергетики у ЗППЕ;
* Мінімальна частка електроенергії з відновлюваних джерел;
* Введення додатково 1 ГВт потужностей атомних електростанцій в 2025 році

Альтернативні сценарії досягнення цілей ЕСУ або сценарії «чутливості» відрізняються від Базового сценарію ефективністю реалізації окремих політик та набором технологічних рішень. Сценарій **_Низькі темпи зростання відновлюваної енергетики_** узгоджений з припущеннями фахівців «Укренерго» щодо перспектив нарощення обсягів виробництва електроенергії гідро-, вітровими та сонячними електростанціями. В сценарії **_Без нових ядерних реакторів у 2025_** році проаналізовано наслідки затримки, принаймні, до 2030 року, введення в дію нових потужностей АЕС. Нові технології, які можуть забезпечити балансування енергосистеми в умовах збільшення частки відновлюваної генерації досліджуються у сценарії **_Нові технології балансування_**; в сценарії **_Зелено-вугільний парадокс_** досліджуються можливі наслідки модернізації існуючих вугільних енергоблоків теплових електростанцій з подовженням терміну їхньої експлуатації та проаналізована можливість використання цих блоків для балансування. Метою розробки сценарію **_Оптимізація балансування_** була оцінка ефекту від запровадження системи прогнозування (у т.ч. чи вплине запровадження системи на необхідну кількість балансуючих потужностей).

Додаткові сценарії ставлять цілі ЕСУ2035 у більш широкий контекст (як національний, так і міжнародний). У сценарії **_Національні стратегії_** цілі ЕСУ2035 доповнено національними цілями і запланованими заходами інших стратегічних документів (Національної транспортної стратегії України на період до 2030 року, Національної стратегії управління відходами в Україні до 2030 року, Концепція реалізації державної політики у сфері теплопостачання та Стратегії низьковуглецевого розвитку України до 2050 року). У сценарії **_Низьковуглецеве_** суспільство умови попереднього сценарію доповнені метою скорочення викидів ПГ у 2050 році на 80% від рівня 1990 року. Такі сценарні припущення можна вважати максимально наближеними до умов та цілей прийнятої в ЄС політики попередження зміни клімату. Нарешті, сценарій **_Бездієвий_** є гіпотетичним та враховує лише ті політики, заходи та цілі, які були прийняті до 2015 року (тобто політики, заходи та цілі з ЕСУ2035 та інших стратегічних документів не бралися до уваги); цей сценарій був розроблений з метою створення бази для порівняння результатів розрахунків за іншими сценаріями.